<!DOCTYPE html>
<html>

<head>
    <meta charset="utf-8">
    <title></title>
</head>

<body>
    <p>Felsőoktatási GY.I.K.</p>
    <p>Végzettség – szakképzettség – képesítés</p>
    <p>A felsőoktatásban a végzettség a tanulmányok szintjét jelenti. A szint több besorolási rendszer szerint is meghatározható. A felsőfokú végzettség kifejezés több szintet foglal magában. A jelenlegi felsőoktatási rendszerben 3 szint létezik, melyekre a „fokozat” kifejezést használjuk: alapfokozat, mesterfokozat, doktori fokozat. (A 2006 előtti felsőoktatási rendszerben főiskolai szint, egyetemi szint, doktori szint létezett). A besorolási rendszerek között létezik hazai (magyar képesítési keretrendszer) és nemzetközi (európai képesítési keretrendszer, ISCED).</p>
    <p>A szakképzettség a felsőoktatásban a képzés tartalmával meghatározott, a szakma gyakorlására felkészítő szaktudás oklevélben, felsőfokú szakmai oklevélben történő elismerése. Megfogalmazása sokszor azonos a munkaerőpiacon ismert munkakörökkel.</p>
    <p>A képesítés kifejezés alatt általában a végzettségi szint és a szakképzettség együttesét értjük.</p>
    <p>Mi számít felsőfokú végzettségnek?</p>
    <p>A felsőoktatás egymásra épülő, felsőfokú végzettségi szintet biztosító képzési ciklusai az alapképzés, a mesterképzés és a doktori képzés. Ezek mindegyike felsőfokú végzettségi szintet jelent. Alapképzésben alapfokozat, mesterképzésben és osztatlan képzésben (ez utóbbi az alapképzési és mesterképzési szakasz kettéosztás nélküli együttesét jelenti) mesterfokozat, doktori képzésben doktori fokozat szerezhető.</p>
    <p>Mely felsőoktatási képzéstípusok biztosítanak felsőfokú végzettséget és melyek nem?</p>
    <p>A felsőoktatási képzéstípusok közül az alapképzés, a mesterképzés (és az osztatlan képzés), valamint a doktori képzés vezet felsőfokú végzettségi szinthez, mely szintek különbözőek és egymásra épülnek. Vannak azonban a felsőoktatásba tartozó olyan képzéstípusok is, amelyek elvégzésével nem szerezhető felsőfokú végzettségi szint. A felsőoktatási szakképzés – az alapképzéssel egyezően – érettségire épül, elvégzésével azonban csak felsőfokú (azaz nem a szakképzésbe tartozó) szakképzettség szerezhető, de felsőfokú végzettségi szint nem. A szakirányú továbbképzés a felsőfokú végzettséggel (alapfokozattal vagy mesterfokozattal) már rendelkezők számára elérhető (ún. posztgraduális) képzéstípus, melyben szintén felsőfokú szakképzettség szerezhető, de nem változtatja (emeli) meg a képzést elvégző végzettségi szintjét.</p>
    <p>Mely felsőoktatási képzéstípusok biztosítanak szakképzettséget?</p>
    <p> Szakképzettség a felsőoktatási képzéstípusok közül alapképzésben, mesterképzésben (ideértve az osztatlan képzést is), felsőoktatási szakképzésben és a szakirányú továbbképzésben szerezhető.</p>
    <p>Mely felsőoktatási képzéstípusok biztosítanak diplomát?</p>
    <p>A felsőoktatatás oklevélhez (melyet hétköznapi nyelvben diplomának hívnak) vezető képzéstípusai az alapképzés, a mesterképzés (ideértve az osztatlan képzést is), a doktori képzés, a felsőoktatási szakképzés és a szakirányú továbbképzés. Az oklevél (diploma) ellenére a felsőoktatási szakképzés és a szakirányú továbbképzés nem jelenti felsőfokú végzettségi szint megszerzését.</p>
    <p>Szakok egyenértékűsége</p>
    <p>Különböző felsőoktatási képzések között azonosságot, egyenértékűséget megállapítani csak abban az esetben lehetséges, ha ezt jogszabály mondja ki. Ha nincs olyan jogszabály, amely két különböző képzés egyenértékűségét kimondaná, akkor ez nem jelenthető ki. Ebben az esetben a hallgató által tanultak igazolására szolgáló dokumentumok lehetnek: oklevélmelléklet, leckekönyv, törzslapkivonat, kreditigazolás stb.</p>
    <p>magyar állami ösztöndíj</p>
    <p>Működés:</p>
    <p>Kreditelismerésnél mennyi tárgyat fogadnak el?</p>
    <p>A korábban szerzett ismeretanyag elismeréséről a felsőoktatási intézmény saját hatáskörben dönt azzal, hogy kötelező a kreditelismerés, ha az szabadon választható tárgyra vonatkozik vagy a tárgyleírások alapján az összevetett tudás legalább hetvenöt százalékban megegyezik. Ugyanakkor az egyezés mértékének megállapításában az idő múlásának mértéke, a korábban szerzett tudás aktualitása vagy éppenséggel avulása is figyelembe veendő szempont. A tudás összevetését a felsőoktatási intézmény e célra létrehozott bizottsága végzi.</p>
    <p>A kreditátviteli bizottság az előzetesen nem formális, informális tanulás során megszerzett tudást, munkatapasztalatot, továbbá a szakképesítést és szakképzettséget eredményező tanulás során szerzett ismereteket tanulmányi követelmény teljesítéseként elismerheti.</p>
    <p>A kreditelismerés végrehajtásával kapcsolatos kérdéseket a tanulmányi és vizsgaszabályzatban kell szabályozni, azzal a megkötéssel, hogy a hallgató a végbizonyítvány (abszolutórium) megszerzéséhez – a felsőoktatási intézményben folytatott, illetve más korábbi tanulmányok, továbbá az előzetesen megszerzett tudás kreditértékként való elismerése esetén is – a tanulmányi és vizsgaszabályzat szerinti kreditet, de legalább a képzés kreditértékének harmadát az adott intézmény adott képzésén köteles teljesíteni.</p>
    <p>A képzés kreditértéke legalább harmadának az adott intézmény adott képzésén történő megszerzésére vonatkozó előírást nem kell alkalmazni:</p>
    <p>doktori képzés,</p>
    <p>az Európai Unió, a Visegrádi Alap és a Közép-európai Felsőoktatási Csereprogram által finanszírozott programok keretében megvalósuló közös képzés,</p>
    <p>felsőoktatási intézmény megszűnése esetén a hallgatókat átvevő másik felsőoktatási intézménnyel kötött megállapodás alapján ugyanazon képzési terület szerinti szakra átvett hallgató és</p>
    <p>ugyanazon szakra felvett korábbi hallgató,</p>
    <p>menekült, oltalmazott, menedékes, befogadott hallgató</p>
    <p>esetében.</p>
    <p>A kreditátviteli bizottság személyes adatokat nem tartalmazó pozitív döntéseit és azok érvényességi idejét, továbbá a felsőoktatási intézmény összes kurzusának, moduljának tárgyleírását a tanulmányi rendszerében minden hallgató és oktató számára hozzáférhetővé és a többi felsőoktatási intézmény tanulmányi rendszere számára letölthetővé kell tenni.</p>
</body>

</html>